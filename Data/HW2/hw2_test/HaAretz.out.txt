מתברר שלא רק יחסים בין בני אדם מושפעים ממתח נפשי . 

מחקר שפורסם בשבוע שעבר בכתב העת המדעי PLoS ONE קובע כי שינויים באקלים כתוצאה מההתחממות הגלובלית מגבירים את נטייתן של ציפורים להזדווג בתקופה קצרה עם כמה בני זוג , במקום להיות נאמנות לשותף אחד . 

על פי המחקר , ציפורים חשות בסכנה כתוצאה ממזג האוויר המשתנה והבלתי צפוי , ובוחרות להזדווג עם בני זוג רבים בניסיון לשפר את הסיכויים שלפחות לאחת מהנקבות יהיו הגנים לשרוד בשינויים שיבואו , ולהטיל בהצלחה את ביציה . 

בתקופת הזדווגות מסוימת , ציפורים בדרך כלל נקשרות לשותף אחד , ולעתים אף מקננות עם אותה הציפור במשך כמה שנים ברציפות . 

לפני שנות התשעים , הנטייה הזאת להיות " נאמנים " לכאורה הובילה מדענים להאמין כי יותר מ - 90 % מכל מיני הציפורים הן מונוגמיות , אולם הודות למחקרים שנעשו בתחום הגנטיקה בעשרים השנים האחרונות , הסברה הרווחת כיום היא שמרבית הציפורים לא דבקות בשותף אחד כל חייהם . 

חוקרי אבולוציית האקולוגיה שערכו את המחקר , קרלוס בוטרו ודסטין רובינשטיין מאוניברסיטת קולומביה שבניו יורק , אספו מידע על יותר מ - 200 זנים של ציפורים , ובהם שחפים , אווזים , ברווזים , בזים ודרורים . 

הם טוענים כי שינויים משמעותיים בטמפרטורה מקצינים את חוסר הנאמנות בקרב ציפורים , שהיתה קיימת תמיד . 

 " אם מגמת השינויים באקלים העולמי תימשך , באזורים שיושפעו נראה עלייה מתמדת בהזדווגות של ציפורים עם כמה בני זוג " , אומר בוטרו . 

את הנתונים שאספו על מנהגי ההזדווגות של הציפורים , השווו המדענים לרישומי הטמפרטורה והמשקעים באזורים הסמוכים לאזורי הקינון . 

מן ההשוואה התברר כי באזורים שבהם האקלים פחות יציב , הנקבות הטילו יותר ביצים שבהן לא נמצא הדנ"א של בני זוגן , וכי ציפורים החליפו ביניהן בני ובנות זוג בתדירות רבה יותר בין עונות ההטלה . 

 " בהתחשב במיקום ובסוג הציפור , תנודות מזג האוויר יוצרות לחץ שמוביל בעקיפין ל ' הפקרות מינית' " , אמר בוטרו למגזין האמריקאי סיינטיפיק אמריקן , " אם קר באופן חריג , למשל , בסביבה לא יהיו צמחים או חרקים למאכל , ועולה חשש שגוזלים יקפאו משום שאין להם נוצות להגנה מפני הקור " . 

החוקרים מסבירים כי הסיבות לבחירת הנקבה להזדווג עם כמה בני זוג היא לא גנטית גרידא , אלא נובעת גם מיכולתו של הזכר לתרום להישרדות הצאצאים . 

כך למשל , שחפית שמביא לקן כמות גדולה של דגים לאורך עונה אחת , עלול לא למצוא מזון בעונה שאחריה , ולגרום לנקבה לחפש בן זוג טוב יותר . 

נוסף על כך , שינויים באקלים יכולים גם לבטל את ההשפעה שיש למראה חיצוני בתהליך החיזור . 

 " זכר שנראה מאוד מושך בשלב מסוים , יכול לאבד את נתוניו המושכים אם יאכל פחות בגלל מחסור במזון " , אמר בוטרו , " איכותו של בן זוג פוטנציאלי תלויה בהקשר " . 



מועצת עיריית תל אביב אישרה היום ( שני ) הפעלת מערכת תחבורה ציבורית בשבת . 

ההחלטה , פרי יוזמתם של תנועת ישראל חופשית וחברת המועצה תמר זנדברג ( מרצ ) , תעבור לדיון סופי בהנהלת העירייה , כאשר מסתמן לה רוב ברור , ולאחר מכן תועבר הבקשה למשרד התחבורה . 

ממשרד התחבורה נמסר בתגובה : 
 " קיים סטטוס קוו של עשרות שנים בעניין הפעלת תחבורה ציבורית בשבת ואין בכוונת משרד התחבורה להפר אותו " . 

אולם ההצעה כוללת חלופות שמטרתן להתמודד עם הסירוב הצפוי המאבק על התחבורה הציבורית בשבת החל להתגבש בימי הקיץ האחרון , אולם הנושא נדחק הצידה בשל המחאה החברתית . 

לאחרונה שב הנושא לכותרות , כשבשבוע שעבר , יצאה תנועת ישראל חופשית בקמפיין ארצי ובו הצטלמו מתנדביה בתחנות אוטובוס שונות ברחבי הארץ בצהרי שבת , כאשר הם מחזיקים בשלטים עם הסיסמאות " מחכה לאוטובוס בשבת " . 

הקמפיין זכה לאהדה מעל דפי הפייסבוק . 

במועצת העיר התנהל דיון סוער על ההצעה , שהסתיים עם אישורה ברוב של 13 חברי מועצה אל מול 7 מתנגדים , 3 מתוכם חברי מועצה דתיים . 

ראש העיר תל אביב רון חולדאי , שכבר הביע בעבר בפייסבוק שלו תמיכה במאבק אמר בדיון : 
 " אני באופן אישי תומך בהצעה , מי שלא רוצה לעלות לאוטובוס יכול לא לעלות " . 

לפי ההצעה , העירייה תעביר בקשה להפעלת תחבורה ציבורית בשבת למפקח על התחבורה הציבורית במשרד התחבורה , המוסמך לפי החוק לאשר בקשות כאלו במקרים בהם הם חיוניים לדעת הרשות , כמו גם במקרים בהם התחבורה הציבורית משרתת אוכלוסיות לא יהודיות , או צורך בהגעה אל בית חולים , משכונות מרוחקות למרכז העיר . 

באם יתקבל סירוב , העירייה מתכוונת ליזום תכנית להפעלת קווי הסעות עירוניים , ע"י חברה עירונית שתספק הסעות משכונות הצפון , הדרום ויפו אל מרכז העיר , אל הים ואל מקומות בילוי . 

אם גם יוזמה זו תיתקל בסירוב , תועבר בקשה למשרד התחבורה להרחבת קווי השירות בשבת , הרחבת המסלול לקווים שפועלים במסלול מצומצם שיאפשרו תנועה משכונות הצפון , שכונות הדרום ויפו לכיוון מרכז העיר , לים ולמקומות בילוי . 

הן הקמפיין והן ההצעה זכו למתנגדים לא מעטים , רובם ככולם ממניעים דתיים . 

 " אני חושבת שזה אחד הדברים , כמו הזזת שעון הקיץ , שהחרדים מחזיקים בו ואני לא בטוחה שהם יודעים למה , אבל הם יודעים שהם מחזיקים אותו וזהו " , אמרה חברת מועצת העיר זנדברג . 

 " אבל להשאיר את המצב ככה . 

 ' הסטטוס קוו' אינו סיבה מספיק טובה . 

אמנם הסמכות להחלטה סופית בנושא היא של משרד התחבורה , אבל יש הרבה דברים שתל אביב פועלת ומקדמת שהם ייחודיים לה " . 

אם ההצעה תאושר , יהיה זה בבחינת תקדים גם עבור ערים אחרות בארץ , בהם רוב חילוני מוחלט . 

יוזמי המהלך מודעים ומברכים על כך . 

 " רוב המשרדים הממשלתיים נשלטים ע"י מוסדות דתיים , אבל באקטיביזם פוליטי אף פעם לא מתייאשים ופשוט ממשיכים עד שזה מתממש " , הוסיפה זנדברג . 

מנכ"ל תנועת ישראל חופשית , מיקי גיצין , אמר הערב : 
 " ללא ספק מדובר בהישג אדיר , כמעט היסטורי , לקמפיין שרק החל . 

יחד עם האופטימיות , על הפוליטיקאים לדעת שאנחנו לא הולכים הביתה עד שיהיה אוטובוס שיחזיר אותנו – לא ניתן לאף אחד לקבור את המאבק הזה . 

גם בשבת הזו יחכו פעילי ישראל חופשית לאוטובוס ברחבי ת"א , ואנחנו מזמינים את ראש העיר וחברי המועצה להצטרף אלינו " . 

ח " כ משה גפני ( יהדות התורה ) , אמר בתגובה להחלטת מועצת עיריית תל אביב כי " מדובר בהחלטה מופקרת ופופוליסטית . 

לא נאפשר את הפגיעה המכוונת והפוגענית הזו בסטטוס קוו ובקדושת השבת במדינת ישראל . 

אין בהחלטה דבר וחצי דבר מלבד הכתם על עיריית תל אביב עצמה " . 

מדי יום מתאמן באחה אל פארה במשך שלוש שעות באיצטדיון הכדורגל ירמוק שברצועת עזה , ברחובות המאובקים ובחוף הים . 

לגופו בגדי אימון חדשים שנתרמו על ידי הנסיכות העשירה קטאר , אבל המראות סביבו מסגירים מציאות אחרת . 

אטלנטה 96 ' היתה הפעם הראשונה בה התנוסס הדגל הפלסטיני באולימפיאדה , כשספורטאי אחד לקח חלק במשחקים . 

בסידני 2000 כבר היו למשלחת הפלסטינית שני משתתפים ובאתונה 2004 שלושה . 

הדגש העיקרי היה על ההשתתפות עצמה ולא על התחרותיות . 

בבייג'ין 2008 כללה המשלחת שני אתלטים ושני שחיינים , אך גם אז הם לא הגיעו לאולימפיאדה בזכות השגת תוצאות המינימום הנדרשות , אלא בשל הרצון לשתף במשחקים ספורטאים ממדינות צעירות . 

גם באולימפיאדת לונדון תכלול המשלחת הפלסטינית ארבעה ספורטאים . 

 " אנחנו רוצים לגלם את הנושא הפלסטיני על ידי הכללת משתתפים מרצועת עזה , הגדה המערבית , ירושלים והתפוצות " , אומר ראש המשלחת למשחקים , האני אל חלבי ממזרח ירושלים , " כל אחד מהם מהווה חלק מביתנו " . 

אל פארה בן ה - 19 , רץ ל - 400 מטר , אומר כי כבר אינו יכול לחכות להגיע ללונדון . 

 " זו תהיה תחושה מופלאה לייצג את פלסטין . 

כמו יתר הספורטאים , גם אני חולם על זכייה במדליה . 

אני מקווה להחזיק בדגל ולומר בכך לעולם שלמרות כל הקשיים , אנו קיימים " . 

עם שיא אישי של 49.04 שניות , אטי בכמעט שש שניות משיא העולם ובשלוש שניות מתוצאת המינימום לאולימפיאדה , נראות שאיפות המדליה של אל פארה כפנטזיה . 

זמנו הטוב ביותר הושג אשתקד באליפות העולם , שם סיים במקום ה - 34 מבין 37 . 

מאמנו , מאג'ד אבו מרחיל , הוא אותו מתמודד יחיד שנכלל במשלחת האולימפית ב - 96 ' והתחרה בריצה ל - 10,000 מטר . 

לדבריו , למרות שחניכו יהווה מקור לגאווה עבור עמו , הגיעה העת לשאוף להישגים משמעותיים יותר . 

 " באחה עדיין צעיר ואני מאמין שיבצע את משימתו כנדרש , אך עלינו לשאוף ליותר מרק השתתפות סמלית . 

אנחנו רוצים לשפר תוצאות , אך בשביל זה אנו זקוקים לכל העזרה האפשרית " . 

אבו מרחיל עדיין שומר את הבגדים שלבש באטלנטה ואומר שהצליח להצילם , בנוסף לפרסים בהם זכה , מביתו שנהרס בתקיפה ישראלית על רצועת עזה לפני כשלוש שנים . 

 " הבית נפגע ואנו ברחנו , אך וידאתי שאני לוקח את הנעליים אתי " . 

כדי לממן את ההכנות הנדרשות טרם הנסיעה ללונדון זקוק אל פארה לכ-12 אלף דולר . 

עד כה לא ראה פרוטה . 

 " אין לנו תקציב ראוי " , אומר אבו מרחיל , " אין לנו מסלולי ריצה ראויים או כל תשתית ראויה אחרת . 

אנו מנסים לעשות יש מאין " . 

למרות שאיפתו לתוצאות משופרות , מודע גם אבו מרחיל למשמעות ההופעה . 

לקיחת חלק באירועי ספורט גדולים חשובה לא פחות מפעילות מדינית : 
 " אנו רוצים להשתמש בספורט כשפה שמובנת לכולם , כדי שכל העולם יידע שהעם הפלסטיני קיים " . 

גללי תאו המים מפוזרים על המדשאה . 

נערות בכפכפים נושאות את תיקי הגולף , ובמרחק חצי שעה נסיעה מתנהל קרב יריות עם צבא בורמה . 

אחרי העיקול בדרך , חיים 5,000 עקורים במחנה זמני . 

מדינת המחוז קאצ'ין נמצאת על סף מלחמה , אך במועדון הגולף של לאיזה אין לכך זכר . 

אולי בגלל השחקנים , קצינים בכירים מצבא קאצ'ין העצמאית , כוח הגרילה שאנשיו מנסים להגן על השטח ההררי בצפון בורמה ( מיאנמר ) מפני חיילי הממשלה . 

הם מגיעים לכאן מצוידים במחבטי גולף מתוצרת סין ובסופי השבוע מגרש החניה מלא ברכבי שטח . 

 " הגולף עוזר לקצינים לקבל החלטות " , אומר מזכיר המועדון , קולונל מראן זאו טונג , בן 45 . 

מסלול שש הגומות בלאיזה הוא בין הבלתי סבירים בעולם והוא פתוח לקהל הרחב , גם בימי מלחמה . 

כל אחד יכול לשחק תמורת דולר , אולם רוב השחקנים הם אנשי צבא או בכירים בממשלה . 

משחקי גולף בזמן מלחמה אינם תופעה ייחודית לקאצ'ין . 

בימי המלחמה בעיראק , נהגו חיילים אמריקנים לחבוט בכדורים על גג כלא אבו גרייב הנודע לשמצה . 

ואולם , מסלול הגולף בלאיזה ממוקם באזור מסוכן במיוחד , על גבול בורמה וסין , בעיר שצבא בורמה שואף להשתלט עליה . 

אי אפשר לומר שלמלחמה לא היתה השפעה על משחק הגולף באזור . 

כמה מהקצינים בקאצ'ין משחקים רק פעם אחת בשבוע , במקום שלוש פעמים או אפילו מדי יום בעבר . 

הקצינים הבכירים כבר אינם יכולים לשחק עם עמיתיהם בצבא בורמה , כפי שנהגו לפני פרוץ המלחמה , כאשר אלה הגיעו לדיונים בלאיזה . 

 " היינו מנצחים אותם , כמובן " , אמר הגנרל סומלוט גון מאו , בן 49 , סגן מפקד צבא קאצ'ין ומייסד מועדון הגולף . 

ביוני אשתקד הסתיימה שביתת נשק שנמשכה 17 שנה , וצבא בורמה דוחק את האוכלוסיה לכיוון הגבעות . 

כ - 70 אלף כפריים נמלטו מהאזור . 

צבא קאצ'ין עדיין שולט בלאיזה הבירה . 

הקצונה הגבוהה התמקמה בקומה הרביעית במלון מקומי , אך למרות ההפגזות , עדיין משחקים כאן גולף . 

הגנרל גון מאו החליט להקים את מועדון הגולף ב - 2004 , אחרי שנסע לשיחות שלום עם ממשלת בורמה בראנגון , העיר הגדולה במדינה . 

חברי המשלחת הוזמנו לשחק גולף עם פקידי הממשל הבורמזים . 

 " במקום להשיג תוצאות בשטח , למדנו לשחק גולף " , אמר דובר הקאצ'ינים , קומטאט לה נאן , שהשתתף גם הוא בשיחות . 

המועדון ממומן ומנוהל על ידי הארגון לעצמאות קאצ'ין , הזרוע הפוליטית של הצבא . 

מועסקים בו שישה גננים , מאבטח ומתפעל ציוד מכני . 

המגרש תוכנן על ידי נאי מין , שחקן גולף ידוע . 

לפני 1991 היה במקום כפר , שנחרב בשיטפונות ובמפולות . 

אנדרטה לזכר הקורבנות הוקמה ליד הגומה החמישית . 

אלי גוטמן , מאמן נבחרת ישראל , יפרסם היום את הסגל לקראת משחקו הראשון מול נבחרת אוקראינה ביום רביעי הבא . 

גוטמן העדיף לא לשתף איש בזהות השחקנים שיזומנו , אך כבר עתה ברור כי טאלב טוואטחה , אייל גולסה , עמרי בן הרוש וניר ביטון , שהיו בסגל של לואיס פרננדז , ישחקו במדי הנבחרת הצעירה . 

בין גוטמן לבין מאמן הצעירה גיא לוזון , שוררת מערכת יחסים טובה . 

לוזון הבהיר כי יזמן לנבחרתו שחקנים רק אחרי שגוטמן יודיע כי אינו מתכוון לזמנם . 

 " שיתוף הפעולה בינינו הוא מצוין " , אמר לוזון והבהיר : 
 " גוטמן הוא הסמכות המקצועית העליונה ושותף לכל זימון שאני מבצע " . 

מאמן הצעירה פרסם כבר אתמול את הסגל למשחק הידידות מול אוקראינה , שייערך לפני משחק הבוגרת . 

מלבד הנושרים מהבוגרת , זומנו גם מוחמד גדיר , אלון תורג'מן ודור מיכה . 

מהסגל נעדר כצפוי גיא אסולין , שמושעה בעקבות העובדה ששיקר כשהסביר את היעדרותו ממחנה האימונים באוקטובר בכך שקבוצתו מנצ'סטר סיטי אינה משחררת אותו . 

 " זה לא גזר דין מוות " , אמר אתמול לוזון , " אסולין עשה מעשה לא חכם ויכול להיות שיוזמן בעתיד " . 

מתמודד בלתי צפוי על תואר אוכל העתיד אורב בצלחת פרטי במעבדה בהולנד . 

רצועה צהובה-ורודה , בגודל של פלסטר היא החידוש האחרון בתחום הבשר שגודל במעבדה , ואבן דרך לקראת ההמבורגר הראשון שעשוי כולו מתאי גזע . 

ראש המחלקה לפיזיולוגיה באוניברסיטת מסטריכט , דוקטור מארק פוסט , מתכנן לחשוף המבורגר מושלם - שיוצר בעלות של יותר מ - 200 אלף לירות שטרלינג - באוקטובר הקרוב . 

הוא מקווה שהסטון בלומנטל , השף והבעלים של מסעדת הברווז השמן מבריטניה המעוטרת בשלושה כוכבי מישלן , יבשל את המנה המיוחדת לידוען שייבחר להיות הטועם הראשון . 

מטרת הפרויקט , אותו מממן תורם עשיר שמבקש להישאר בעילום שם , היא לקצץ באופן משמעותי את מספר ראשי הבקר שמגודלים לצורכי מזון , וכך להפחית את אחד הגורמים המובילים בפליטת גזי החממה . 

 " הדרישה לבשר תוכפל ב - 40 השנים הבאות , וכבר עכשיו אנחנו משתמשים ב - 70 אחוזים מיכולות החקלאות שלנו כדי לגדל בשר באמצעות משק חי " , אמר פוסט . 

 " חישוב קל יראה שאנו זקוקים לאלטרנטיבות . 

אם לא נעשה דבר , בשר יהפוך למזון מותרות ויהיה מאוד מאוד יקר " , הזהיר . 

בהמות מוסיפות להתחממות הגלובלית כיוון שהן פולטות גז מתאן . 

מדובר בגז שהשפעתו על אפקט החממה גדולה פי עשרים מדו-תחמוצת הפחמן . 

פוסט מסביר שההמבורגר יהיה " הוכחה של רעיון " , כדי להדגים ש " באמצעות שימוש בשיטות חוץ גופניות ומבחנות , אנחנו יכולים לייצר מתאי גזע מוצר שנראה כמו בשר , מרגיש כמו בשר , ובתקווה גם יהיה בטעם של בשר " . 

פוסט וששת חברי הצוות שלו גידלו עד עתה רצועות דקות של שרירי פרה באורך שלושה סנטימטרים , ברוחב של סנטימטר וחצי ובעובי של חצי מילימטר . 

כדי לייצר המבורגר נדרשות 3,000 חתיכות של שריר וכמה מאות חתיכות של רקמה שומנית , שייטחנו יחדיו ויידחסו לצורת קציצה . 

כל חתיכת שריר מיוצרת באמצעות הוצאת תאי גזע מרקמת שריר של פרה וגידולם במכלים במעבדה . 

התאים מגודלים בתרבית ובה סרום שמכיל חומרים מזינים שהתאים זקוקים להם כדי לגדול . 

רצועות השריר גדלות בין רצועות של סקוץ' , ומתכווצות ונמתחות בזמן שהן מתפתחות . 

כדי לייצר יותר חלבון בתאים ובכך לשפר את המרקם של הרקמה , המדענים נותנים להן שוקים חשמליים . 

פוסט אמר שבאופן תיאורטי הוא יכול להגדיל את מספר ההמבורגרים שמיוצרים מפרה בודדת ממאה בממוצע למאה מיליון . 

 " משמעות הדבר היא שנוכל להקטין במיליון את מספר הבהמות בהן אנו משתמשים " , אמר החוקר . 

אם בשר שגודל במעבדה יחקה באופן מושלם את הבשר שמגדלים החוואים - ופוסט מודה שייתכן שהוא לא יעשה זאת - הבשר עשוי להפוך למוצר יוקרתי כמו מוצרים אורגניים או מוצרים מן החי שגודלו בתנאי חופש . 

הוא מספר עוד כי בשיחה עמו , העריך יו"ר האגודה ההולנדית לצמחונות כי מחצית מחבריה יתחילו לאכול בשר אם הוא יוכל להבטיח שהדבר יצמצם את הרג בעלי החיים . 

כיוון שההמבורגרים מיוצרים מתאי גזע של חיות , החוקרים מעריכים כי יוכלו לייצר מוצרים מחיות אקזוטיות יותר . 

 " נוכל לייצר בשר פנדה , אני בטוח שנוכל " , אמר פוסט . 

הוא מאמין שהגדלת היקף המבצע תהיה עניין פשוט למדי , כיוון שהוא ואנשי צוותו כבר התגברו על רוב המכשולים הטכניים . 

 " אני מעריך שנוכל לראות ייצור המוני בעוד עשר או עשרים שנים " , הוא אמר . 

ביום חמישי בשבוע שעבר עשתה את דרכה סוללה של מומחי תכנון , בראשות ראש מינהל התכנון של משרד הפנים , בינת שוורץ , אל משרדו של ראש הממשלה בנימין נתניהו . 

על סדר היום עמד אחד החוקים היקרים ביותר לנתניהו , חוק התכנון והבנייה - שככל הנראה בשבוע הבא יעלה לקריאות שנייה ושלישית בכנסת . 

לאחר שיתקבל , אמור חוק זה לאפשר לממשלה לקדם הליכי תכנון ובנייה מהירים לטיפול , בין היתר , במחסור בדירות בישראל . 

נתניהו שממתין כבר יותר משנה לאישורו של החוק בכנסת , שמע משוורץ שיש צורך להכניס בו עוד שינויים שייאפשרו ייעול הליכי תכנון - בראשם מתן סמכויות נוספות לוועדות תכנון מקומיות וביטול החובה לערוך נספח סביבתי ( בדיקות השלכות סביבתיות ) בתוכניות בנייה . 

בישיבה , שבה נכחה המשנה ליועץ המשפטי לממשלה עו"ד שרית דנה - שהיא גם אחת ממנסחות החוק - הוסכם לכלול בחוק את התיקונים של שוורץ , וכך החל מרוץ קדחתני להכנסתם . 

למרות החלטת ממשלה בעניין , אנשי המשרד להגנת הסביבה דווקא לא נכחו בישיבה זו ובתחילת השבוע מצאו עצמם נאלצים להתמודד עם ההצעות בתוך פרק זמן של שעות ספורות . 

 " כך נראית עבודת מטה של הממשלה " , ציין במרירות גורם מקצועי באחד ממשרדי הממשלה . 

 " כמעט שנתיים דנים בחוק הזה ופתאום בתוך יום מכניסים בו שינויים שיכולים להיות בעלי השפעה משמעותית על הטבע והנוף בישראל " . 

המהלך של מינהל התכנון במשרד הפנים רק החריף את תחושת התסכול של אנשי המקצוע , נציגים של ארגוני ציבור ופעילים סביבתיים . 

אלו הופיעו בחודשים האחרונים בפני הוועדה המשותפת לוועדות הפנים והגנת הסביבה והכלכלה בכנסת , שהופקדה על הכנת החוק לאישור בקריאות שנייה ושלישית . 

ועדה זו היא תולדה של הליך שהחל כבר לפני כשנתיים . 

אז גובש חוק התכנון והבנייה באמצעות צוות מצומצם במשרד ראש הממשלה ומשרד היועץ המשפטי לממשלה ובשיתוף יועצים משפטיים של משרד הפנים . 

תחילה התכוונה הממשלה לאשר את החוק בהליך מזורז אולם בעקבות לחצים הסכימה להליך ארוך יותר בוועדה זו . 

בכל הדיונים נכחו נציגי משרדי המשפטים ומשרד ראש הממשלה ופעלו לכך שתוצג עמדה ממשלתית אחידה . 

זאת על אף שהיה ידוע שלמשרד להגנת הסביבה , יש הסתייגויות רבות מהחוק המוצע . 

בדיונים ניסו נציגי הארגונים הסביבתיים והציבוריים להכניס שינויים שייצרו לטענתם מערכת איזונים טובה יותר בין צרכי הפיתוח ושימור הטבע ובין יכולת הציבור להתנגד והרצון של הממשלה לקדם תוכניות למגורים ותשתיות . 

יושב ראש הוועדה המשותפת , חבר הכנסת אמנון כהן ( ש"ס ) , האזין לטענות השונות שעלו בדיונים והבטיח בחגיגיות : 
 " אחרי כל השינויים שנעשה בעקבות מה ששמענו בוועדה , אפילו האמא של החוק הזה לא תכיר אותו " . 

אולם , בימים האחרונים , לאחר שהנוסח המעודכן של החוק הופץ , התברר כי לא רק שהממשלה כמעט ולא הכניסה שינויים מטעם הציבור וגורמים מקצועיים שהופיעו בפני הוועדה - היא הוסיפה דווקא שינויים שכלל לא דנו בהם , לרבות אלו שדרשה שוורץ , לזירוז התהליכים והפחתת הדרישות הסביבתיות החוק החדש נועד , על פי הממשלה , לסייע להתמודד עם הפער ההולך וגדל בין היצע הדירות הנדרש לבין זה שאושר על ידי מוסדות התכנון . 

ההנחה היא שהגדלת ההיצע תסייע גם לירידה במחירים , אם כי לאף גורם ממשלתי לא ברור מה יהיה שיעור הירידה ומתי היא תתרחש . 

במשרד ראש הממשלה נתפש החוק כאמצעי שייתן מענה למחאה החברתית והוא קובע שיש לכלול דיור בר השגה בתוכניות , אולם בפועל הוא אינו מתייחס לאמצעי מימון של קידום דיור כזה . 

לשם זירוז ההליכים גובש חוק המבטל את הנוהל הקיים של דיון בתוכנית בנייה בכמה ועדות תכנון - הליך היררכי שמתחיל בוועדה מקומית , משם עובר למחוזית ובמקרים רבים אף מגיע לוועדות ארציות . 

כעת , ידונו בכל תוכנית בוועדת תכנון אחת בלבד . 

כמו כן מעביר החוק סמכויות רחבות לוועדות תכנון ובנייה מקומיות ומאפשר להן להכין בתחום השיפוט שלהן " תוכניות כוללניות " שיחליפו את תוכניות המתאר המחוזיות . 

בנוסף כולל החוק הקמה של שורה ארוכה של ועדות משנה או ועדת מיוחדות לתשתיות שיוכלו לאשר בהליך מזורז תוכניות בנייה , תוך צמצום זכות הערר וההתנגדות של הציבור . 

מרכיב בולט אחר של החוק הוא צמצום היכולת של המשרד להגנת הסביבה לקבוע אילו בדיקות השפעה על הסביבה יתקיימו במסגרת הליכי תכנון ובנייה . 

בדיוני הוועדה טענו נציגים של ארגוני ציבור וסביבה כי תוכניות המתאר המחוזיות - שאותן רוצה החוק לבטל - כבר שריינו עתודות קרקע לבנייה , העונות על הביקוש והצרכים לשנים רבות . 

טענה זו קיבלה חיזוק גם מוועדת מומחים מטעם משרד הפנים שבדקה באחרונה את עתודות הקרקע המאושרות לבנייה בישראל . 

לטענת הארגונים הסביבתיים , המתכונת המוצעת של החוק תביא בפועל למצב שבו ועדות מקומיות יוכלו לשנות ייעוד של שטחים פתוחים . 

 " הוועדות האלו יוכלו למשל לאשר גריעות משטחי יער לטובת בנייה " , טוענת איריס האן , מתכננת במכון דש"א של החברה להגנת הטבע . 

דבר דומה יקרה בעקבות פעילותן של ועדות מיוחדות לאישור תשתיות ותוכניות מגורים . 

למשל , ניתן יהיה להחיות תוכניות כמו הקמת אלפי יחידות דיור בפארק אריאל שרון , תוכנית שנדחתה בעבר . 

דוגמה בולטת נוספת היא תוכנית בנייה של אלפי יחידות דיור ברכסים ממערב לירושלים , שבאופן עקרוני ניתן יהיה במסגרת החוק החדש לשוב ולהגיש אותה לאישור . 

כך , נוסף לפרויקטים של בנייה , תצומצם היכולת של הארגונים הסביבתיים להתערב בפרויקטים של תשתית , דוגמת קו הרכבת בין דימונה לאילת העובר בנוף מיוחד וייחודי . 

לדברי האן , בפני ועדת הכנסת הועלו טענות רבות ונימוקים כבדי משקל בעד שינויים בחוק לא רק מצד גופים ירוקים אלא שורה ארוכה של מומחים בתחומים שונים . 

אולם החוק במתכונת החדשה שהוצגה השבוע , כמעט ולא כולל שום שינוי ממשי הנענה לקולות הביקורת . 

במקום זאת נוספו לו לטענתה עוד תיקונים מטעם הממשלה שכלל לא נדונו בוועדה , והם מגבירים את סמכותיות הממשלה ואת יכולתה להתעלם מביקורת ציבורית . 

האן מזכירה למשל את העובדה ששרים יוכלו למנות נציגים למועצה הארצית לתכנון ובנייה לא על פי רשימה שהוצגה להם , ויוכלו להציג אנשים מטעמם , מה שיוצר פתח למינויים פוליטיים . 

שינוי נוסף בעל משמעות ציבורית הוא ביטול החיוב לפרסם בתוך שבוע ימים פרוטוקולים של ועדות תכנון או חוות דעת של מומחים שהוגשו לוועדות אלו . 

כך יוכל מוסד תכנון לקבוע לעצמו לוח זמנים , וליצור מצב שבו הציבור לא מקבל הזדמנות לקבל מידע על תוכניות שעשויות להשפיע על איכות חייו . 

 " הרפורמה הזאת החלה את דרכה ללא עבודת הכנה של ועדה ציבורית כפי שמקובל ברפורמות מסדר גודל כזה " , מציינת האן . 

 " כעת מתברר שבמקום לנסות ולרפא את הפגמים שהולידו הצעת חוק כה דורסנית , ממשיכה הממשלה בשלה ומקדמת להצבעה נוסח שלא רק מתעלם באופן גורף מאלפי הערות שנשמעו אלא משלב במחטף מביש של הרגע האחרון הצעות דורסניות נוספות " . 

גם ראש הגוף הממשלתי האחראי על שמירת הטבע בישראל , מנכ"ל רשות הטבע והגנים , שאול גולדשטיין , הביע אתמול את חששו מהשלכות החוק . 

הוא מודאג בעיקר מצמצום הנציגות של גוף זה בוועדות התכנון . 

 " כדי לשמור על הטבע וגם לזרז מתן היתרי בנייה , צריך לאפשר לרשות הטבע והגנים להציג את עמדתה וכן חלופות לביצוע כבר בשלב התכנון הראשוני ולא כאשר הכל כבר מתוכנן " , טען גולדשטיין אתמול . 

 " הערות בשלבים הראשונים מונעות עיכובים ובזבוז כספים . 

החוק במתכונתו הנוכחית הרסני לשמירת הטבע המורשת והנוף בישראל ויגרום להגשת אין סוף התנגדויות ועיכובים מיותרים " . 

ממשרד הפנים נמסר אתמול בתגובה : 
 " העדכונים שהוכנסו להצעת החוק ידונו בכנסת בהתאם להליכים הקבועים . 

הם גובשו על ידי מינהל התכנון בעקבות עשרות ומאות התייחסויות שהוגשו לרפורמה המוצעת . 

זה נעשה מתוך ראייה כוללת ושקלול מכלול השיקולים לטובת השגת מטרות הפורמה ובראשן ייעול הליכי התכנון והבנייה וביזור הריכוזיות בענף זה " . 

ממשרד ראש הממשלה נמסר כי " הרפורמה תשפר ותקצר משמעותית את הליכי התכנון והבנייה . 

היא תחסוך לאזרחי ישראל את הסרבול הקיים כיום בהשגת אישורי בנייה ותילחם בתופעת העסקנות והשחיתות . 

עם כניסתה לתוקף יהיו מסמכים רבים נגישים לציבור באינטרנט ויחסך הצורך לעמוד בתור . 

הרפורמה גובשה במשך שנתיים בהליך מעמיק על ידי צוותים ממשרדי הממשלה והוקם מנגנון מיוחד לשמיעת הערות הציבור ורבות מהן הוטמעו בחוק . 

הרפורמה מרחיבה את יכולת ההתנגדות ברמה המקומית כך שאזרח לא צריך להוכיח קשר ישיר לתוכנית אלא יכול להגיש התנגדות כאזרח . 

הצעת החוק נמצאת בהליכי חקיקה , על פי ההליכים הקבועים בכנסת , ולפיכך כלל התיקונים שהוצעו ידונו במסגרת זו " . 

מחלוקת בצמרת המדינית על יחסה של ישראל לטבח שמבצע נשיא סוריה בשאר אל-אסד בני עמו . 

שר החוץ ליברמן ואנשי משרדו סבורים כי ישראל צריכה לגנות בצורה הברורה ביותר את הטבח , ולאמץ מדיניות פומבית של קריאה לאסד להתפטר . 

ראש הממשלה בנימין נתניהו מתנגד לכך וסבור שישראל צריכה לשמור על עמימות , בכל הנוגע לעמדתה כלפי אסד . 

מקור בכיר במשרד החוץ ציין כי בשבועות האחרונים גיבש הדרג המקצועי במשרד החוץ המלצה למדיניות ישראל חדשה בנוגע למצב בסוריה . 

הדיפלומטים הישראלים סברו שיש לישראל חובה מוסרית לגנות את הטבח בסוריה ולקרוא לסילוקו של אסד כדי להפסיקו . 

במשרד החוץ סברו עוד כי בשעה שהליגה הערבית , ארה"ב והאיחוד האירופי מובילות קו חריף כל כך נגד משטר אסד , מטילות עליו סנקציות וקוראות להתפטרותו , לא יכולה ישראל להפגין מדינות לא ברורה ולהיות האחרונה במערב שאינה נוקטת עמדה . 

התנהלות זו , אמרו במשרד החוץ , עלולה להזין תיאוריות קונספירציה , במיוחד בעולם הערבי , לפיהן ישראל מעדיפה את שימור שלטונו של אסד , חרף הטבח . 

שר החוץ אביגדור ליברמן אימץ את ההמלצה של אנשי משרדו והעלה אותה בשיחות עם ראש הממשלה ובפורומים ממשלתיים בכירים . 

נתניהו , יחד עם שר הביטחון ברק ושרים נוספים הסתייגו מההצעה . 

נתניהו סבור שדווקא התבטאויות פומביות חריפות מצדה של ישראל בעניין , הן אלה שיזינו תיאוריות קונספירציה אחרות ויאפשרו לאסד לטעון כי ישראל עומדת מאחורי המרד נגדו . 

ההתבטאות המשמעותית ביותר של נתניהו על הנעשה בסוריה היתה לפני חצי שנה , בראיון לרשת אל-ערביה ביולי 2011 . 

נתניהו הדגיש אז שכל דבר שיאמר בעניין " ייעשה בו שימוש נגד תהליך של רפורמה אמיתית שאנשים היו רוצים לראות בסוריה . 

לכן אנו איננו מתערבים בסוריה , אבל אין זה אומר שאיננו מודאגים " . 

מאז חלה הסלמה חמורה במהומות בסוריה , אך נתניהו נמנע מלקרוא להתפטרותו של אסד גם אחרי העדויות לטבח ההמוני בחומס . 

בישיבת הממשלה לפני שבוע וחצי התייחס נתניהו לדברים בקצרה בלבד . 

נוסח דבריו היה עמום ושמו של אסד לא הוזכר . 

 " בימים האחרונים קיבלנו תזכורת באיזו סביבה אנחנו חיים " , אמר נתניהו . 

 " . . .ראינו את הצבא הסורי טובח בעמו , ראינו אירועי דמים אחרים באזורנו . 

למנהיגים שונים אין שום עכבות מוסריות להרוג את שכניהם ואת בני עמם כאחד " . 

 " המצב בסוריה רגיש " , אמר פקיד ישראלי בכיר שהשתתף בדיונים בעניין ותומך בעמדת נתניהו . 

 " אנחנו לא רוצים להיראות כמי שתומכים באחד הצדדים . 

המסקנה שהגענו אליה היא שעדיף לשתוק . 

סוריה ממילא מנסה לעשות פרובוקציות באמצעות חיזבאללה בלבנון ודרך גורמים אחרים , כדי לגרור אותנו פנימה ולא צריך להתפתות " . 

פקיד ישראלי אחר שעוסק בכך אמר שעמדתו של נתניהו כעת היא שיש לשמור על קו זהיר , אולם לא מן הנמנע שהדבר ישתנה בעתיד . 

הפקיד הבכיר ציין כי בערוצים דיפלומטיים שקטים מביעה ישראל עמדה נחרצת יותר . 

 " כשהאמריקאים , הצרפתים או גורמים אחרים שואלים אותנו מה דעתנו , אז אנחנו אומרים שעדיף שאסד יילך , אבל ישראל היא לא זו שצריכה לעשות על זה קמפיין פומבי " , אמר הפקיד הבכיר . 

ליברמן כבר קרא להתפטרותו של אסד ביולי 2011 , אולם מאז מיתן את התבטאויותיו בעניין , במיוחד על רקע עמדתו של נתניהו . 

שר החוץ החליט בינתיים להנחות את שגריר ישראל באו"ם , רון פרושאור , לשאת נאום חריף בדיון שהתקיים בעצרת הכללית ביום שלישי בנוגע לטבח בסוריה . 

פרושאור קרא לחברות האו"ם לא לעמוד מנגד אל מול הטבח . 

 " לאסד אין זכות מוסרית להנהיג את עמו " , אמר . 

 " אי אפשר עוד לעמוד מנגד ולצפות באדישות בטבח האכזר שהוא ומשטרו מבצעים מדי יום בסוריה . 

על הקהילה הבינלאומית לפעול מיד להפסקת ההרג השיטתי של ילדים ואזרחים חפים מפשע . 

כל המפנה עורף לעם הסורי בשעה קריטית זו , נותן את ידו להמשך שפיכות הדמים " . 

גורמים רשמיים בספרד החלו שלשום בבדיקת 595 אלף מטבעות זהב וכסף שנמשו משרידי אנייה שטבעה במאה ה - 19 והועברו למחסן בעיר סראסוטה שבפלורידה . 

הבדיקה החלה לאחר מאבק משפטי ארוך שניהלו הספרדים נגד חברת Odyssey האמריקאית , העוסקת בחיפוש אוצרות , שמצאה את הספינה . 

מומחים ממשרד התרבות של ספרד הוזמנו בהוראת בית משפט מחוזי בארה"ב , לבקר במחסן כדי לבדוק את הממצאים . 

במקביל המריאו שלשום שני מטוסי תובלה של חיל האוויר הספרדי לפלורידה , כדי להוביל את האוצר , שמשקלו מוערך בכ-17 טונות וערכו כ - 100 מיליון אירו , חזרה למדינה . 

ממשרד התרבות של ספרד נמסר כי לא נקבע תאריך לחזרתם של המטוסים והאוצר , אולם בהודעת המשרד נאמר כי הבדיקה עשויה להסתיים מחר , ואז ספרד ככל הנראה תקבל את האוצרות . 

צוות של חברת Odyssey משה את האוצר מקרקעית האוקיינוס האטלנטי , לא רחוק מחופי פורטוגל , ב - 2007 . 

במבצע שכונה " ברבור שחור " נמשה מטמון המטבעות מהאנייה הספרדית Nuestra Senora de las Mercedes שהוטבעה בידי הבריטים ב - 1804 . 

Odyssey העבירה חלק מהאוצר לגיברלטר , ואת רובו שלחה לארה"ב , למורת רוחם של הספרדים . 

במאבק שהתנהל בבית המשפט בארה"ב , התקבלה טענת ספרד כי רכוש הספינה שייך לה , גם יותר מ - 200 שנה לאחר שטבעה , זאת במסגרת זכויות הקניין ההיסטוריה על פי החוק הבינלאומי . 

על אף שחמש שנות המאבק המשפטי הסתיימו , אמרו ארכיאולוגים ספרדים כי בכוונתם להגיש תביעה פלילית בבית המשפט בספרד נגד חברת Odyssey . 

תביעה ראשונה נגד החברה הוגשה ב - 2007 בטענה שנגרם נזק לרכוש ההיסטורי שבספינה , וכן שהחיפוש נעשה במימיה הטריטוריאליים של ספרד . 

עורך הדין חוסה מריה לנצ'ו שמצוי בפרטי המקרה אמר כי " החזרת האוצר היא בשורה טובה , אבל הנזק לרכוש הוא כבד " . 

לדבריו , אנשי Odyssey הם היחידים שיודעים באיזה מצב נמצא האוצר " . 

בשבוע שעבר בירך שר התרבות הספרדי חוסה איגנסיו וורת על החזרת האוצר לספרד , ואמר כי טרם הוחלט כיצד תציג ספרד את הזהב שיוחזר לשטחה . 

הוא הוסיף כי סביר שהממצאים יוצגו בכמה מוזיאונים לאומיים . 

כעת מנסה ממשלת ספרד להחזיר לעצמה גם את פריטי הזהב שהושארו בגיברלטר . 

Odyssey מתנגדת גם להחזרת הפריטים שהושארו בגיברלטר , ונראה כי העניין יוכרע בביתה המשפט . 

זו היתה צורת הפנייה המועדפת על המעצבת קוקו שאנל ועל קומץ כוכבי קולנוע גאליים . 

אבל הממשלה הצרפתית החליטה שהגיעה העת שהפגנת הכבוד באמצעות התואר מדמואזל תפוג מן העולם , או לפחות מהטפסים הממשלתיים הרשמיים , כיוון שמדובר בהתייחסות לא מוצדקת ולא הכרחית למצב נישואיה של האשה . 

בעקבות מערכה שניהלו קבוצות פמיניסיטיות , פרסם אתמול משרד ראש הממשלה הצרפתי מזכר שהודיע כי יש להסיר את האפשרות לבחור בשם התואר מדמואזל מכל המסמכים והטפסים הרשמיים של המדינה . 

עד עתה נדרשו נשים לזהות את עצמן כנשואות ( מאדאם ) או לא נשואות ( מדמואזל ) בכל טופס רשמי , החל מטופסי מס ותביעות ביטוח ועד פתקי הצבעה בבחירות . 

על גברים היה רק לבחור באופציה יחידה - מיסייה - אם הם נשואים או לא . 

הממשלה מייעצת כעת לפנות לכל הנשים בתואר מאדאם , ללא התייחסות לעובדת היותן נשואות או לא . 

בחוזר הרשמי ציינו במיוחד את " ההתמדה בשימוש במונחים המתייחסים , ללא הצדקה או צורך , למצב נישואיה של האשה " . 

המזכר קרא למשרדים הממשלתיים והמנהלות האזוריות לעשות ככל יכולתם כדי למחוק מהטפסים והמכתבים את המונח מדמואזל , כמו גם את הבקשות לציון שם נעורים והתייחסויות לשם המשפחה של בן הזוג . 

מונחים אלו יוחלפו מעתה בבקשה למלא בפשטות שם משפחה . 

השרה הממונה על שמירת זכויות הנשים בצרפת , רוזלין באשלו , בירכה על ההחלטה וציינה כי היא " מביאה לקיצה של צורה מסוימת של אפליה " . 

קבוצות פמיניסטיות , בהן גם " העזו , פמיניזם " ו " כלבות השמירה " , ניהלו מסע ארוך נגד מה שכינו כאפליה הבוטה נגד נשים בטפסים רשמיים . 

הפמיניסטיות אישרו את הקווים המנחים החדשים של הממשלה , אך הבהירו כי כעת יש ליישמם כך שיניבו " תוצאות מוצקות " . 

זאת לאחר שהנחיות קודמות בעניין לא הובילו להיעלמות ה " מדמואזל " מהטפסים הממסדיים . 

 " אנחנו לא טיפשות , אנחנו יודעות שאנחנו נמצאים כעת בעונת בחירות . 

לכן נהיה ערניות ונשמור שהם אכן מיושמים " , אמרה ג'ולי מורה מתנועת העזו , פמיניזם . 

יש לציין עם זאת כי השינוי לא יהיה מיידי , מסיבות כלכליות , הטפסים הקיימים ימשיכו להיות בשימוש עד שהמלאי יאזל . 

הקבוצה של מורה רוצה גם שהמועמדים בבחירות לנשיאות המדינה , שייערכו באפריל , יפעלו לקידום מטרות נוספות כגון הפחתת פערי השכר בין נשים וגברים , יתמכו בזכות להפלות ולאמצעי מניעה ויגבילו פרסומים סקסיסטיים ומשפילים . 

מטרתן הבאה של הפמיניסטיות היא לוודא שבתי עסק פרטיים ילכו במהרה באותה הדרך כך שנשים לא ייאלצו לזהות עצמן כמדמואזל או מאדאם בכל העברה פשוטה כגון רכישת מוזיקה מקוונת או קניית כרטיס טיסה . 

השופט המצרי שמנהל את משפטו של נשיא מצרים המודח חוסני מובארק קבע אתמול , ביום הדיונים האחרון , כי השניים ביוני יהיה המועד בו יינתנו פסק הדין וגזר הדין במשפט . 

מובארק שכמעט לא דיבר במשך המשפט , דחה אתמול את ההזדמנות האחרונה שהיתה לו לפנות לפנות לשופטים בשלב הנאום המסכם של ההגנה . 

 " אין לי מה לומר " , אמר הנשיא המודח לשופט . 

 " מה שאמר עורך הדין הוא מספיק " . 

אולם שר הפנים לשעבר במשטרו של מובארק , חביב אל-עדלי , אמר אתמול במשפט כי המהפכה היתה מזימה זרה לערער את היציבות במצרים . 

מובארק , ששלט במצרים במשך 30 שנים , מואשם במעורבות בהריגתם של מפגינים בתקופת המהפכה שהביאה להדחתו בפברואר לפני שנה . 

יותר מ - 800 בני אדם נהרגו במהפכה , רבים מהם היו מפגינים שנורו למוות בידי כוחות הביטחון . 

התביעה במשפט דורשת גזר דין מוות , שבמצרים בדרך כלל מבוצע בתלייה . 

השופט , אחמד ריפעת , אמר אתמול כי השימוע האחרון , בו יקבל מובארק את פסק דינו וגזר דינו , יועבר בשידור חי בטלוויזיה . 

זאת לאחר שבשבעת החודשים מאז תחילת המשפט לא הורשו רוב כלי התקשורת להיכנס ולסקר את רוב הדיונים . 

חרף זאת , המצרים עקבו אחר המשפט בשבע עיניים , ורבים מהם סבורים שאטיותו היא תעודת עניות למועצה הצבאית שעלתה לשלטון אחרי הדחת מובארק . 

מבקריה של המועצה - האחראית להעברת השלטון ולהפיכתה של מצרים לדמוקרטית - אומרים כי קצבו האטי של המשפט משקף מגמה רחבה יותר של חוסר צדק כלפי מי שנהרגו במהפכה . 

אסטרונומים אישרו את קיומו של כוכב לכת מסוג חדש : 
 עולם מים עם אטומוספירה סמיכה וספוגת אדים . 

כוכב הלכת , הנקרא GJ 1214b , ממוקם מחוץ למערכת השמש . 

כוכב הלכת התגלה ב - 2009 בידי טלסקופים קרקעיים . 

קוטרו גדול פי 2.7 מזה של כדור הארץ , אולם הוא שוקל פי שבעה יותר ממנו . 

הוא נע במסלול מסביב לכוכב ננס-אדום במרחק של שני מיליון קילומטרים , ולכן הטמפרטורה בו עשויה להגיע ליותר מ - 200 מעלות צלזיוס . 

 " GJ 1214b לא דומה לשום כוכב לכת אחר שמוכר לנו " , אמר החוקר הראשי , זכרי ברטה מהמרכז האסטרופיזי בהרווארד . 

 " הטמפרטורות הגבוהות והלחצים יביאו ליצירת חומרים אקזוטיים כמו ‘קרח חם ' או ‘נוזל על ' נעדר צמיגות - חומרים שהם זרים לחלוטין לניסיון היומיומי שלנו " . 

תצפיות באמצעות טלסקופ החלל האבל מאשרות עתה כי חלק ניכר מהמסה של כוכב הלכת מורכב ממים . 

באשר לאטמוספירה , מדידות שפורסמו ב - 2010 העידו על כך שהיא עשויה ממים , ואולם , היתה אפשרות נוספת , שלפיה הפלנטה היתה מכוסה באובך , מהסוג שעוטף את טיטאן , ירחו של כוכב הלכת שבתאי . 

לדברי ברטה ועמיתיו , התצפיות שערכו כעת תאמו יותר את האפשרות של אטמוספירה ספוגת אדים . 

העובדה שהמרחק בין כוכב הלכת לכדור הארץ אינו גדול באופן יחסי הופכת אותו למועמד צפוי לתצפיות נוספות בעתיד באמצעות טלסקופ החלל ג'יימס וב , שיושק בסוף העשור . 

מי שחשב שהפריימריז הרפובליקאים בארה"ב אינם משעשעים מספיק , קיבל השבוע הוכחה ניצחת עם תשדיר חדש באדיבות הקמפיין של המועמד לנשיאות ריק סנטורום . 

בסרטון מופיע מועמד אחר , מיט רומני , המתרוצץ עם רובה בוץ ויורה על דמות הקרטון המחויכת של ריק סנטורום , בניסיון להסיט את תשומת הלב מכישלונות המדיניות שלו בתור מושל מסצ'וסטס . 

אכן , מאז ניצחונו המשולש של סנטורום במינסוטה , מיזורי וקולורדו , הסנאטור לשעבר סנטורום ממשיך להתחזק בסקרים - ובקמפיין של מיט רומני מתפנים לפתע מביקורת על אובמה למטחי ביקורת על סנטורום . 

רומני ואנשיו טוענים כי סנטורום הוא בשר מבשרה של התרבות הפוליטית בוושינגטון , ושלמרות כל דבריו נגד הבזבזנות הציבורית , כסנאטור הוא השקיע לא מעט מזמנו בקידום פרויקטים ייעודיים על חשבון התקציב הפדרלי . 

חמישה סקרים ארציים שפורסמו מתחילת השבוע גילו שסנטורום עוקף את רומני בהפרש של 3 % -2 % ( סקרי סי-אן-אן , סי-בי-אס ומרכז פיו ) , בתיקו מולו ( אוניברסיטת פארליי דיקינסון ) , או נושף בעורפו בפיגור של 2 % ( גאלופ ) . 

ניוט גינגריץ' ורון פול , שני המתמודדים הנוספים שנותרו במרוץ , משתרכים הרחק מאחור עם 14 % -12 % . 

חשובים לא פחות הם הסקרים במדינות העומדות להצביע בקרוב בפריימריז . 

במישיגן , שתצביע ב - 28 בפברואר , רומני זוכה רק ל - 27 % תמיכה , למרות שאביו ג'ורג' היה המושל שלה . 

לעומתו מקבל סנטורום 33 % תמיכה , לפי הסקר של " אמריקן ריסרצ' גרופ . 

כמו כן , 37 % מפעילי תנועת המחאה השמרנית " מסיבת התה " במדינה מביעים תמיכה בסנטורום - לעומת 17 % שמעדיפים את רומני . 

לפי הסקר של " מיטשל " , חברת סקרים המובילה במישיגן , סנטורום מוביל בהפרש גדול יותר - 34 % מול 25 % לרומני . 

ב - 2008 , רומני עשה במישיגן טעות קריטית , כשכתב מאמר דעה ב " ניו-יורק טיימס " , בעיצומו של הדיון על הצלת תעשיית הרכב המקומית בעזרת הלוואה נדיבה מהתקציב הפדרלי . 

 " תנו לדטרויט לפשוט את הרגל " , היתה כותרת המאמר , שבו בנו של בכיר תעשיית הרכב לשעבר כתב שאסור להציל את התעשייה הכושלת , אם היא לא מקדמת את הרפורמות הנדרשות . 

בסופו של דבר אישר הנשיא ג'ורג' בוש את תוכנית ההצלה , הנשיא ברק אובמה יישם אותה – וגם לקח לאחרונה את הקרדיט על כך שיצרניות הרכב במישיגן חזרו לתפקד . 

רומני , מן הסתם , לא הרוויח דבר מן המאמר השנוי במחלוקת . 

מדינה נוספת שמיט רומני צריך להיות מודאג לגביה היא אוהיו , אחת ממדינות המפתח , שתצביע עם תשע מדינות נוספות במסגרת " יום שלישי הגדול " ב - 6 במארס . 

לפי סקר של אוניברסיטת קיניפיאק , סנטורום מוביל באוהיו עם 36 % מול 29 % של רומני . 

השאלה המרכזית היא , כמובן , אם סנטורום הוא עוד כוכב לרגע שסופו ליפול , כמו שאר היריבים של מיט רומני שזינקו בסקרים ונדחקו לשולי המרוץ - או אף פרשו ממנו שבועות לאחר מכן . 

סנטורום , כמובן , מאמין שהוא הגיע לצמרת כדי להישאר שם . 

אך יש לזכור שלרומני יש הרבה יותר כסף – ואשי הקמפיין שלו כבר החלו להריץ תשדירים ארציים - בעוד שאנשיו של סנטורום נאלצים לתכנן בזהירות רבה את קניית זמן האוויר שלהם , וכרגע מתכננים להעלות תשדירים בחמש מדינות בלבד . 

ניוט גינגריץ' , כצפוי , משלים בינתיים עם הפסדיו , ומקווה לחזור לקדמת הבמה באביב . 

אך מעניין לראות שינוי אחד שחל בקמפיין שלו : 
 רעייתו קליסטה , שבילתה חודשים עד כה בשתיקה וחיוך באירועי הקמפיין לצד בעלה , מתחילה לפתוח את הפה . 

בכנס השמרנים שהתקיים בוושינגטון בסוף השבוע , היא הציגה את בעלה , כפי שנוהגת לעשות באופן קבוע רעייתו של מיט רומני , אן . 

וביום שלישי באירוע בחירות בסן-דייגו , קליפורניה , קליסטה גם הופיעה בפני קבוצה של נשים רפובליקאיות לבד , בלי בעלה . 

כשנשאלה מה הציפיות שלה מהתקדמות המרוץ , אמרה שהיא ובעלה מצפים בעיקר ל " יום שלישי הגדול " , וממשיכים לעבוד כמיטב יכולתם . 

 " שלג שלג שלג בוא אליי לכיס ולכובע . 

בוא שלג תבוא אליי התגעגעתי נורא ואם לא תבוא אני אבוא אליך שלג " . 

כך התפייט אתמול מגיב אלמוני באתר האינטרנט " ירושמיים " , וביטא כך נראה את תחושותיהם של אלפי ירושלמים , שאחרי ארבע שנים מקווים שסוף סוף תרד בעיר כמות שלג משמעותית . 

משיחות עם ירושלמים , במיוחד ילידי העיר , נראה שהגיע הזמן להגדיר את " תאוות השלג הירושלמית " , כהפרעה נפשית מוכרת או לכל הפחות דת חדשה . 

אם זו דת , אז החורף המושלג של 1992 הוא מיתוס גן העדן האבוד והאתר " ירושמיים " הוא מכה של המאמינים . 

את " ירושמיים " הקים בועז נחמיה , מטאורולוג לשעבר , וכיום איש מחשבים , בשנת 2002 . 

האתר הוא הזרוע הדיגיטלית של תחנה מטאורולוגית שהקים נחמיה בביתו והוא מתעדכן בנתונים אוטומטית בכל עשר דקות . 

מטרתו הראשונית של האתר היתה שנחמיה יוכל להתעדכן בתמונת המצב בתחנה גם כשהוא הרחק ממנה . 

אך מאז הפך האתר לאבן שואבת למכורים ירושלמים למזג האוויר וגם להכנסה צדדית בעבור נחמיה . 

באתר יכולים הגולשים לקבל לא רק תחזיות עדכניות לפי שעות אלא גם תשובות ספציפיות וניתוחים מטאורולוגיים מפי נחמיה , המכונה " המנהל " , על אף ש " הנביא " היה מתאים יותר להקשר . 

נחמיה מצביע על יחס ישיר בין מספר הכניסות לאתר לבין כמות המשקעים . 

ככל שסוער יותר בחוץ , כך יותר אנשים צובאים על האתר בחפשם אחר תשובות . 

השאלה האולטימטיבית היא כמובן - מתי ירד שלג ? 
 וכמה ייערם ? 
 אתמול ושלשום נכנסו לאתר כ - 13,000 גולשים מדי יום שחיפשו תשובה לשאלה הזו . 

אלא שלנחמיה לא היו בשורות טובות עבורם . 

 " זמנית ירד שלג נקי קל והתסריט הסביר ביותר מדבר על היערמות של 0 עד 5 ס"מ מגובה 750 מטר ומעלה . 

והדגש הוא על ‘0 עד' " , כתב . 

הוא גם מזכיר לכולם שחמישה ס"מ הוא לא שלג שגורם לביטול לימודים או סגירת כבישים . 

נוסף על כך , הוא נוסע לחו"ל היום כך שלא יהיה בירושלים בזמן הסופה . 

כמה גולשים הציעו לו פיצוי כספי בתמורה להישארותו בעיר . 

 " אולי תבטל את הטיסה ? 
 נתחלק בהוצאות . 

סופה כזאת בלי ליווי ירושמיימי היא רק חצי-סופה " , הציע אחד הגולשים . 

בינתיים מוצף נחמיה בפניות בתקווה לרכך את רוע הגזירה . 

רוב השאלות נוגעות לגובה של שכונה או אפילו לגובה של רחוב ספציפי , כדי לדעת אם הוא מעל או מתחת לקו הקובע מבחינת השלג - 750 מטרים מעל לפני הים . 

מי שרוצה יכול לשאוב מעט נחמה בדבריו של נחמיה ל " הארץ " : 
 " במזג האוויר זה הכל עניין של סיכויים . 

התרחיש המרכזי הוא 60 % -70 % לשלג קל , 10 % שזה יהיה יותר רציני מכמה סנטימטרים ו - 20 % -30 % שלא יהיה כלום . 

בכל מקרה , על סמך הניסיון שלי עדיף שלא לתת תחזיות מפוצצות . 

עדיף להנמיך ציפיות ולהיות סקפטי , במיוחד כשמדובר בשלג " . 

גם נחמיה לא מבין עד הסוף את התאווה לשלג , על אף שהוא מודה שהוא עצמו לוקה בה . 

 " זה אחרת לנסוע לחרמון לראות שלג מאשר שזה מגיע לרחוב שלך . 

אין כמו לדרוך על שלג בתולי " , הוא אומר . 

כמו רבים אחרים , הוא מדבר על הזיכרונות המתוקים מהשלגים של הילדות בירושלים . 

 " מגיל צעיר מדברים על שלג , זה חודר לך לעצמות " , אומר רונן סליפקין , גם הוא מטאורולוג חובב מירושלים , " אני זוכר את השלג של גיל שלוש ואת השלג של היומיים ב - 92 ' . 

אבל עוד מעט נגמר החורף ומתחיל הייאוש הגדול " . 

עם זאת , נחמיה מבקש שלא נתייאש מהחורף הזה , " בהחלט יכול להיות שיהיו עוד מערכות , 
כבר עכשיו רואים עוד מערכת שלג , אבל זה עוד רחוק " . 


